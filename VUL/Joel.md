
# Table of Contents

-   [Joel 1](#org5613ea1)
    -   [Joel 1:1](#org06d21d2)
    -   [Joel 1:2](#org72fdae5)
    -   [Joel 1:3](#org7e59b1e)
    -   [Joel 1:4](#orge7491f1)
    -   [Joel 1:5](#org354a562)
    -   [Joel 1:6](#orgbbe9b51)
    -   [Joel 1:7](#orgf3533b6)
    -   [Joel 1:8](#orged6ef42)
    -   [Joel 1:9](#orgb669515)
    -   [Joel 1:10](#org5ad2676)
    -   [Joel 1:11](#org990e52a)
    -   [Joel 1:12](#orgadf3080)
    -   [Joel 1:13](#orgaa0d551)
    -   [Joel 1:14](#org9c5882f)
    -   [Joel 1:15](#org1057fbc)
    -   [Joel 1:16](#org28166b1)
    -   [Joel 1:17](#org04a33d3)
    -   [Joel 1:18](#org6587f24)
    -   [Joel 1:19](#org93fd111)
    -   [Joel 1:20](#orgd3f5bc4)
-   [Joel 2](#orgfc0a306)
    -   [Joel 2:1](#orgb36c728)
    -   [Joel 2:2](#org9d77a9b)
    -   [Joel 2:3](#orga52ee26)
    -   [Joel 2:4](#org5aa0259)
    -   [Joel 2:5](#org4386ff0)
    -   [Joel 2:6](#org475e9ea)
    -   [Joel 2:7](#orgdfa3542)
    -   [Joel 2:8](#orgd4993a7)
    -   [Joel 2:9](#orgf9a3554)
    -   [Joel 2:10](#org98eb540)
    -   [Joel 2:11](#orgead85f5)
    -   [Joel 2:12](#orgd6dbccc)
    -   [Joel 2:13](#org6e28178)
    -   [Joel 2:14](#orgcca8bad)
    -   [Joel 2:15](#orgb36ae14)
    -   [Joel 2:16](#orgaa1aac3)
    -   [Joel 2:17](#orgc67bdc9)
    -   [Joel 2:18](#org3992f1e)
    -   [Joel 2:19](#org0999c88)
    -   [Joel 2:20](#orgdd3caec)
    -   [Joel 2:21](#orged68ca7)
    -   [Joel 2:22](#orgebe6ea9)
    -   [Joel 2:23](#org974b463)
    -   [Joel 2:24](#orgce7fd00)
    -   [Joel 2:25](#orga0ca598)
    -   [Joel 2:26](#org1af1049)
    -   [Joel 2:27](#orgbd01cf7)
    -   [Joel 2:28](#org570a56b)
    -   [Joel 2:29](#org5ca76f1)
    -   [Joel 2:30](#org6547f26)
    -   [Joel 2:31](#org122e990)
    -   [Joel 2:32](#org8300fa2)
-   [Joel 3](#org1c7b8c7)
    -   [Joel 3:1](#org40c8020)
    -   [Joel 3:2](#orgea85c6a)
    -   [Joel 3:3](#org5472bdc)
    -   [Joel 3:4](#orgb7effd7)
    -   [Joel 3:5](#org2fb0866)
    -   [Joel 3:6](#org5aa6c90)
    -   [Joel 3:7](#org5c7525c)
    -   [Joel 3:8](#orgc7cf17e)
    -   [Joel 3:9](#orgd178c55)
    -   [Joel 3:10](#orgab4d928)
    -   [Joel 3:11](#org0fe4a91)
    -   [Joel 3:12](#org8536a85)
    -   [Joel 3:13](#orgc7a9a01)
    -   [Joel 3:14](#org9a0c985)
    -   [Joel 3:15](#org75676ee)
    -   [Joel 3:16](#org2d0ca58)
    -   [Joel 3:17](#orgad6ac1b)
    -   [Joel 3:18](#org4233c47)
    -   [Joel 3:19](#org934b3bc)
    -   [Joel 3:20](#org153150c)
    -   [Joel 3:21](#orgba8f50a)



<a id="org5613ea1"></a>

# Joel 1


<a id="org06d21d2"></a>

## Joel 1:1

Verbum Domini, quod factum est ad Joël, filium Phatuel.  


<a id="org72fdae5"></a>

## Joel 1:2

Audite hoc, senes,  et auribus percipite, omnes habitatores terræ :  si factum est istud in diebus vestris,  aut in diebus patrum vestrorum ? 


<a id="org7e59b1e"></a>

## Joel 1:3

Super hoc filiis vestris narrate,  et filii vestri filiis suis,  et filii eorum generationi alteræ. 


<a id="orge7491f1"></a>

## Joel 1:4

Residuum erucæ comedit locusta,  et residuum locustæ comedit bruchus,  et residuum bruchi comedit rubigo. 


<a id="org354a562"></a>

## Joel 1:5

Expergiscimini, ebrii,  et flete et ululate, omnes qui bibitis vinum in dulcedine,  quoniam periit ab ore vestro. 


<a id="orgbbe9b51"></a>

## Joel 1:6

Gens enim ascendit super terram meam,  fortis et innumerabilis :  dentes ejus ut dentes leonis,  et molares ejus ut catuli leonis. 


<a id="orgf3533b6"></a>

## Joel 1:7

Posuit vineam meam in desertum,  et ficum meam decorticavit ;  nudans spoliavit eam, et projecit :  albi facti sunt rami ejus. 


<a id="orged6ef42"></a>

## Joel 1:8

Plange quasi virgo accincta sacco super virum pubertatis suæ. 


<a id="orgb669515"></a>

## Joel 1:9

Periit sacrificium et libatio de domo Domini ;  luxerunt sacerdotes, ministri Domini. 


<a id="org5ad2676"></a>

## Joel 1:10

Depopulata est regio,  luxit humus,  quoniam devastatum est triticum,  confusum est vinum,  elanguit oleum. 


<a id="org990e52a"></a>

## Joel 1:11

Confusi sunt agricolæ,  ululaverunt vinitores  super frumento et hordeo,  quia periit messis agri. 


<a id="orgadf3080"></a>

## Joel 1:12

Vinea confusa est,  et ficus elanguit ;  malogranatum, et palma, et malum,  et omnia ligna agri aruerunt,  quia confusum est gaudium a filiis hominum. 


<a id="orgaa0d551"></a>

## Joel 1:13

Accingite vos, et plangite, sacerdotes :  ululate, ministri altaris ;  ingredimini, cubate in sacco, ministri Dei mei,  quoniam interiit de domo Dei vestri sacrificium et libatio. 


<a id="org9c5882f"></a>

## Joel 1:14

Sanctificate jejunium, vocate cœtum,  congregate senes, omnes habitatores terræ  in domum Dei vestri,  et clamate ad Dominum : 


<a id="org1057fbc"></a>

## Joel 1:15

A, a, a, diei !  quia prope est dies Domini,  et quasi vastitas a potente veniet. 


<a id="org28166b1"></a>

## Joel 1:16

Numquid non coram oculis vestris alimenta perierunt  de domo Dei nostri, lætitia et exsultatio ? 


<a id="org04a33d3"></a>

## Joel 1:17

Computruerunt jumenta in stercore suo,  demolita sunt horrea,  dissipatæ sunt apothecæ,  quoniam confusum est triticum. 


<a id="org6587f24"></a>

## Joel 1:18

Quid ingemuit animal,  mugierunt greges armenti ?  quia non est pascua eis ;  sed et greges pecorum disperierunt. 


<a id="org93fd111"></a>

## Joel 1:19

Ad te, Domine, clamabo,  quia ignis comedit speciosa deserti,  et flamma succendit omnia ligna regionis. 


<a id="orgd3f5bc4"></a>

## Joel 1:20

Sed et bestiæ agri, quasi area sitiens imbrem, suspexerunt ad te,  quoniam exsiccati sunt fontes aquarum,  et ignis devoravit speciosa deserti.  


<a id="orgfc0a306"></a>

# Joel 2


<a id="orgb36c728"></a>

## Joel 2:1

Canite tuba in Sion,  ululate in monte sancto meo,  conturbentur omnes habitatores terræ :  quia venit dies Domini, quia prope est. 


<a id="org9d77a9b"></a>

## Joel 2:2

Dies tenebrarum et caliginis,  dies nubis et turbinis ;  quasi mane expansum super montes  populus multus et fortis :  similis ei non fuit a principio,  et post eum non erit  usque in annos generationis et generationis. 


<a id="orga52ee26"></a>

## Joel 2:3

Ante faciem ejus ignis vorans,  et post eum exurens flamma.  Quasi hortus voluptatis terra coram eo,  et post eum solitudo deserti,  neque est qui effugiat eum. 


<a id="org5aa0259"></a>

## Joel 2:4

Quasi aspectus equorum, aspectus eorum ;  et quasi equites, sic current. 


<a id="org4386ff0"></a>

## Joel 2:5

Sicut sonitus quadrigarum super capita montium exilient,  sicut sonitus flammæ ignis devorantis stipulam,  velut populus fortis præparatus ad prælium. 


<a id="org475e9ea"></a>

## Joel 2:6

A facie ejus cruciabuntur populi ;  omnes vultus redigentur in ollam. 


<a id="orgdfa3542"></a>

## Joel 2:7

Sicut fortes current ;  quasi viri bellatores ascendent murum :  viri in viis suis gradientur,  et non declinabunt a semitis suis. 


<a id="orgd4993a7"></a>

## Joel 2:8

Unusquisque fratrem suum non coarctabit,  singuli in calle suo ambulabunt ;  sed et per fenestras cadent, et non demolientur. 


<a id="orgf9a3554"></a>

## Joel 2:9

Urbem ingredientur, in muro current,  domos conscendent, per fenestras intrabunt quasi fur. 


<a id="org98eb540"></a>

## Joel 2:10

A facie ejus contremuit terra,  moti sunt cæli,  sol et luna obtenebrati sunt,  et stellæ retraxerunt splendorem suum. 


<a id="orgead85f5"></a>

## Joel 2:11

Et Dominus dedit vocem suam ante faciem exercitus sui,  quia multa sunt nimis castra ejus,  quia fortia et facientia verbum ejus :  magnus enim dies Domini, et terribilis valde,  et quis sustinebit eum ? 


<a id="orgd6dbccc"></a>

## Joel 2:12

Nunc ergo, dicit Dominus,  convertimini ad me in toto corde vestro,  in jejunio, et in fletu, et in planctu. 


<a id="org6e28178"></a>

## Joel 2:13

Et scindite corda vestra, et non vestimenta vestra ;  et convertimini ad Dominum Deum vestrum,  quia benignus et misericors est,  patiens et multæ misericordiæ,  et præstabilis super malitia. 


<a id="orgcca8bad"></a>

## Joel 2:14

Quis scit si convertatur, et ignoscat,  et relinquat post se benedictionem, sacrificium et libamen Domino Deo vestro ? 


<a id="orgb36ae14"></a>

## Joel 2:15

Canite tuba in Sion,  sanctificate jejunium, vocate cœtum : 


<a id="orgaa1aac3"></a>

## Joel 2:16

congregate populum, sanctificate ecclesiam,  coadunate senes, congregate parvulos, et sugentes ubera ;  egrediatur sponsus de cubili suo,  et sponsa de thalamo suo. 


<a id="orgc67bdc9"></a>

## Joel 2:17

Inter vestibulum et altare plorabunt sacerdotes, ministri Domini,  et dicent : Parce, Domine, parce populo tuo ;  et ne des hæreditatem tuam in opprobrium,  ut dominentur eis nationes.  Quare dicunt in populis : Ubi est Deus eorum ? 


<a id="org3992f1e"></a>

## Joel 2:18

Zelatus est Dominus terram suam,  et pepercit populo suo. 


<a id="org0999c88"></a>

## Joel 2:19

Et respondit Dominus, et dixit populo suo :  Ecce ego mittam vobis frumentum, et vinum, et oleum,  et replebimini eis ;  et non dabo vos ultra opprobrium in gentibus. 


<a id="orgdd3caec"></a>

## Joel 2:20

Et eum qui ab aquilone est procul faciam a vobis,  et expellam eum in terram inviam et desertam :  faciem ejus contra mare orientale,  et extremum ejus ad mare novissimum :  et ascendet fœtor ejus,  et ascendet putredo ejus,  quia superbe egit. 


<a id="orged68ca7"></a>

## Joel 2:21

Noli timere, terra :  exsulta, et lætare,  quoniam magnificavit Dominus ut faceret. 


<a id="orgebe6ea9"></a>

## Joel 2:22

Nolite timere, animalia regionis,  quia germinaverunt speciosa deserti ;  quia lignum attulit fructum suum,  ficus et vinea dederunt virtutem suam. 


<a id="org974b463"></a>

## Joel 2:23

Et, filii Sion, exsultate,  et lætamini in Domino Deo vestro,  quia dedit vobis doctorem justitiæ,  et descendere faciet ad vos imbrem matutinum et serotinum,  sicut in principio. 


<a id="orgce7fd00"></a>

## Joel 2:24

Et implebuntur areæ frumento,  et redundabunt torcularia vino et oleo. 


<a id="orga0ca598"></a>

## Joel 2:25

Et reddam vobis annos, quos comedit locusta,  bruchus, et rubigo, et eruca :  fortitudo mea magna quam misi in vos. 


<a id="org1af1049"></a>

## Joel 2:26

Et comedetis vescentes, et saturabimini ;  et laudabitis nomen Domini Dei vestri,  qui fecit mirabilia vobiscum ;  et non confundetur populus meus in sempiternum. 


<a id="orgbd01cf7"></a>

## Joel 2:27

Et scietis quia in medio Israël ego sum,  et ego Dominus Deus vester, et non est amplius ;  et non confundetur populus meus in æternum. 


<a id="org570a56b"></a>

## Joel 2:28

Et erit post hæc :  effundam spiritum meum super omnem carnem,  et prophetabunt filii vestri et filiæ vestræ :  senes vestri somnia somniabunt,  et juvenes vestri visiones videbunt. 


<a id="org5ca76f1"></a>

## Joel 2:29

Sed et super servos meos et ancillas  in diebus illis effundam spiritum meum. 


<a id="org6547f26"></a>

## Joel 2:30

Et dabo prodigia in cælo et in terra,  sanguinem, et ignem, et vaporem fumi. 


<a id="org122e990"></a>

## Joel 2:31

Sol convertetur in tenebras,  et luna in sanguinem,  antequam veniat dies Domini magnus et horribilis. 


<a id="org8300fa2"></a>

## Joel 2:32

Et erit : omnis qui invocaverit nomen Domini, salvus erit :  quia in monte Sion et in Jerusalem  erit salvatio, sicut dixit Dominus,  et in residuis quos Dominus vocaverit.  


<a id="org1c7b8c7"></a>

# Joel 3


<a id="org40c8020"></a>

## Joel 3:1

Quia ecce in diebus illis, et in tempore illo,  cum convertero captivitatem Juda et Jerusalem, 


<a id="orgea85c6a"></a>

## Joel 3:2

congregabo omnes gentes,  et deducam eas in vallem Josaphat ;  et disceptabo cum eis ibi super populo meo,  et hæreditate mea Israël,  quos disperserunt in nationibus,  et terram meam diviserunt. 


<a id="org5472bdc"></a>

## Joel 3:3

Et super populum meum miserunt sortem ;  et posuerunt puerum in prostibulo,  et puellam vendiderunt pro vino ut biberent. 


<a id="orgb7effd7"></a>

## Joel 3:4

Verum quid mihi et vobis, Tyrus et Sidon,  et omnis terminus Palæstinorum ?  numquid ultionem vos reddetis mihi ?  et si ulciscimini vos contra me,  cito velociter reddam vicissitudinem vobis super caput vestrum. 


<a id="org2fb0866"></a>

## Joel 3:5

Argentum enim meum et aurum tulistis,  et desiderabilia mea et pulcherrima intulistis in delubra vestra. 


<a id="org5aa6c90"></a>

## Joel 3:6

Et filios Juda et filios Jerusalem vendidistis filiis Græcorum,  ut longe faceretis eos de finibus suis. 


<a id="org5c7525c"></a>

## Joel 3:7

Ecce ego suscitabo eos de loco in quo vendidistis eos,  et convertam retributionem vestram in caput vestrum. 


<a id="orgc7cf17e"></a>

## Joel 3:8

Et vendam filios vestros et filias vestras in manibus filiorum Juda,  et venundabunt eos Sabæis, genti longinquæ,  quia Dominus locutus est. 


<a id="orgd178c55"></a>

## Joel 3:9

Clamate hoc in gentibus,  sanctificate bellum,  suscitate robustos :  accedant, ascendant omnes viri bellatores. 


<a id="orgab4d928"></a>

## Joel 3:10

Concidite aratra vestra in gladios,  et ligones vestros in lanceas.  Infirmus dicat : Quia fortis ego sum. 


<a id="org0fe4a91"></a>

## Joel 3:11

Erumpite, et venite, omnes gentes de circuitu,  et congregamini ;  ibi occumbere faciet Dominus robustos tuos. 


<a id="org8536a85"></a>

## Joel 3:12

Consurgant, et ascendant gentes in vallem Josaphat,  quia ibi sedebo ut judicem omnes gentes in circuitu. 


<a id="orgc7a9a01"></a>

## Joel 3:13

Mittite falces, quoniam maturavit messis ;  venite, et descendite,  quia plenum est torcular, exuberant torcularia :  quia multiplicata est malitia eorum. 


<a id="org9a0c985"></a>

## Joel 3:14

Populi, populi, in valle concisionis,  quia juxta est dies Domini in valle concisionis. 


<a id="org75676ee"></a>

## Joel 3:15

Sol et luna obtenebrati sunt,  et stellæ retraxerunt splendorem suum. 


<a id="org2d0ca58"></a>

## Joel 3:16

Et Dominus de Sion rugiet,  et de Jerusalem dabit vocem suam,  et movebuntur cæli et terra ;  et Dominus spes populi sui,  et fortitudo filiorum Israël. 


<a id="orgad6ac1b"></a>

## Joel 3:17

Et scietis quia ego Dominus Deus vester,  habitans in Sion monte sancto meo ;  et erit Jerusalem sancta,  et alieni non transibunt per eam amplius. 


<a id="org4233c47"></a>

## Joel 3:18

Et erit in die illa : stillabunt montes dulcedinem,  et colles fluent lacte,  et per omnes rivos Juda ibunt aquæ ;  et fons de domo Domini egredietur,  et irrigabit torrentem spinarum. 


<a id="org934b3bc"></a>

## Joel 3:19

Ægyptus in desolationem erit,  et Idumæa in desertum perditionis,  pro eo quod inique egerint in filios Juda,  et effuderint sanguinem innocentem in terra sua. 


<a id="org153150c"></a>

## Joel 3:20

Et Judæa in æternum habitabitur,  et Jerusalem in generationem et generationem. 


<a id="orgba8f50a"></a>

## Joel 3:21

Et mundabo sanguinem eorum, quem non mundaveram ;  et Dominus commorabitur in Sion.    

