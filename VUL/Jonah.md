
# Table of Contents

-   [Jonah 1](#org28c985d)
    -   [Jonah 1:1](#org64ae3f6)
    -   [Jonah 1:2](#org2ee6a46)
    -   [Jonah 1:3](#org86cc8e0)
    -   [Jonah 1:4](#org04e5c8c)
    -   [Jonah 1:5](#org028b03c)
    -   [Jonah 1:6](#orgee08f79)
    -   [Jonah 1:7](#orga3f53f2)
    -   [Jonah 1:8](#orgf3ab85a)
    -   [Jonah 1:9](#orge1ef157)
    -   [Jonah 1:10](#org89fbc68)
    -   [Jonah 1:11](#org86cb197)
    -   [Jonah 1:12](#org507a3c9)
    -   [Jonah 1:13](#orgbd217e0)
    -   [Jonah 1:14](#org82a66b3)
    -   [Jonah 1:15](#org472de9b)
    -   [Jonah 1:16](#org757cab0)
-   [Jonah 2](#orga1a1abb)
    -   [Jonah 2:1](#orgde18814)
    -   [Jonah 2:2](#org300c6bf)
    -   [Jonah 2:3](#org619057c)
    -   [Jonah 2:4](#org835b4d1)
    -   [Jonah 2:5](#org06dfd3d)
    -   [Jonah 2:6](#org1f23ff9)
    -   [Jonah 2:7](#org2560f23)
    -   [Jonah 2:8](#org2ad0d7b)
    -   [Jonah 2:9](#orge99b602)
    -   [Jonah 2:10](#orgbdaf3d0)
    -   [Jonah 2:11](#org7095836)
-   [Jonah 3](#org8b7441f)
    -   [Jonah 3:1](#org0b3bbc6)
    -   [Jonah 3:2](#org0b72add)
    -   [Jonah 3:3](#org020ec03)
    -   [Jonah 3:4](#orgcf2456c)
    -   [Jonah 3:5](#org77ef70e)
    -   [Jonah 3:6](#org92910a7)
    -   [Jonah 3:7](#orga89a835)
    -   [Jonah 3:8](#org3e8d876)
    -   [Jonah 3:9](#org51bfef7)
    -   [Jonah 3:10](#org5669629)
-   [Jonah 4](#orgfbfc7a0)
    -   [Jonah 4:1](#orgf070428)
    -   [Jonah 4:2](#org29f324a)
    -   [Jonah 4:3](#org64553b0)
    -   [Jonah 4:4](#org2dbac3e)
    -   [Jonah 4:5](#orgf9d28a1)
    -   [Jonah 4:6](#org6cb7859)
    -   [Jonah 4:7](#org09cb101)
    -   [Jonah 4:8](#orgc7fcffd)
    -   [Jonah 4:9](#org6ab8852)
    -   [Jonah 4:10](#org6d8ea06)
    -   [Jonah 4:11](#org007a25c)



<a id="org28c985d"></a>

# Jonah 1


<a id="org64ae3f6"></a>

## Jonah 1:1

Et factum est verbum Domini ad Jonam, filium Amathi, dicens :


<a id="org2ee6a46"></a>

## Jonah 1:2

Surge, et vade in Niniven, civitatem grandem, et prædica in ea, quia ascendit malitia ejus coram me.


<a id="org86cc8e0"></a>

## Jonah 1:3

Et surrexit Jonas, ut fugeret in Tharsis a facie Domini, et descendit in Joppen : et invenit navem euntem in Tharsis, et dedit naulum ejus, et descendit in eam ut iret cum eis in Tharsis a facie Domini.


<a id="org04e5c8c"></a>

## Jonah 1:4

Dominus autem misit ventum magnum in mare : et facta est tempestas magna in mari, et navis periclitabatur conteri.


<a id="org028b03c"></a>

## Jonah 1:5

Et timuerunt nautæ, et clamaverunt viri ad deum suum, et miserunt vasa quæ erant in navi, in mare, ut alleviaretur ab eis ; et Jonas descendit ad interiora navis, et dormiebat sopore gravi.


<a id="orgee08f79"></a>

## Jonah 1:6

Et accessit ad eum gubernator, et dixit ei : Quid tu sopore deprimeris ? surge, invoca Deum tuum, si forte recogitet Deus de nobis, et non pereamus.


<a id="orga3f53f2"></a>

## Jonah 1:7

Et dixit vir ad collegam suum : Venite et mittamus sortes, et sciamus quare hoc malum sit nobis. Et miserunt sortes, et cecidit sors super Jonam.


<a id="orgf3ab85a"></a>

## Jonah 1:8

Et dixerunt ad eum : Indica nobis cujus causa malum istud sit nobis : quod est opus tuum ? quæ terra tua, et quo vadis ? vel ex quo populo es tu ?


<a id="orge1ef157"></a>

## Jonah 1:9

Et dixit ad eos : Hebræus ego sum, et Dominum Deum cæli ego timeo, qui fecit mare et aridam.


<a id="org89fbc68"></a>

## Jonah 1:10

Et timuerunt viri timore magno, et dixerunt ad eum : Quid hoc fecisti ? cognoverunt enim viri quod a facie Domini fugeret, quia indicaverat eis.


<a id="org86cb197"></a>

## Jonah 1:11

Et dixerunt ad eum : Quid faciemus tibi, et cessabit mare a nobis ? quia mare ibat, et intumescebat.


<a id="org507a3c9"></a>

## Jonah 1:12

Et dixit ad eos : Tollite me, et mittite in mare, et cessabit mare a vobis : scio enim ego quoniam propter me tempestas hæc grandis venit super vos.


<a id="orgbd217e0"></a>

## Jonah 1:13

Et remigabant viri ut reverterentur ad aridam, et non valebant, quia mare ibat, et intumescebat super eos.


<a id="org82a66b3"></a>

## Jonah 1:14

Et clamaverunt ad Dominum, et dixerunt : Quæsumus, Domine, ne pereamus in anima viri istius, et ne des super nos sanguinem innocentem : quia tu, Domine, sicut voluisti, fecisti.


<a id="org472de9b"></a>

## Jonah 1:15

Et tulerunt Jonam, et miserunt in mare : et stetit mare a fervore suo.


<a id="org757cab0"></a>

## Jonah 1:16

Et timuerunt viri timore magno Dominum : et immolaverunt hostias Domino, et voverunt vota.   


<a id="orga1a1abb"></a>

# Jonah 2


<a id="orgde18814"></a>

## Jonah 2:1

Et præparavit Dominus piscem grandem ut deglutiret Jonam : et erat Jonas in ventre piscis tribus diebus et tribus noctibus.


<a id="org300c6bf"></a>

## Jonah 2:2

Et oravit Jonas ad Dominum Deum suum de ventre piscis,


<a id="org619057c"></a>

## Jonah 2:3

et dixit :   Clamavi de tribulatione mea ad Dominum,  et exaudivit me ;  de ventre inferi clamavi,  et exaudisti vocem meam. 


<a id="org835b4d1"></a>

## Jonah 2:4

Et projecisti me in profundum in corde maris,  et flumen circumdedit me :  omnes gurgites tui, et fluctus tui super me transierunt. 


<a id="org06dfd3d"></a>

## Jonah 2:5

Et ego dixi :  Abjectus sum a conspectu oculorum tuorum ;  verumtamen rursus videbo templum sanctum tuum. 


<a id="org1f23ff9"></a>

## Jonah 2:6

Circumdederunt me aquæ usque ad animam :  abyssus vallavit me,  pelagus operuit caput meum. 


<a id="org2560f23"></a>

## Jonah 2:7

Ad extrema montium descendi ;  terræ vectes concluserunt me in æternum :  et sublevabis de corruptione vitam meam, Domine Deus meus. 


<a id="org2ad0d7b"></a>

## Jonah 2:8

Cum angustiaretur in me anima mea,  Domini recordatus sum :  ut veniat ad te oratio mea,  ad templum sanctum tuum. 


<a id="orge99b602"></a>

## Jonah 2:9

Qui custodiunt vanitates frustra,  misericordiam suam derelinquunt. 


<a id="orgbdaf3d0"></a>

## Jonah 2:10

Ego autem in voce laudis immolabo tibi :  quæcumque vovi, reddam pro salute Domino.


<a id="org7095836"></a>

## Jonah 2:11

Et dixit Dominus pisci, et evomuit Jonam in aridam.  


<a id="org8b7441f"></a>

# Jonah 3


<a id="org0b3bbc6"></a>

## Jonah 3:1

Et factum est verbum Domini ad Jonam secundo, dicens :


<a id="org0b72add"></a>

## Jonah 3:2

Surge, et vade in Niniven, civitatem magnam, et prædica in ea prædicationem quam ego loquor ad te.


<a id="org020ec03"></a>

## Jonah 3:3

Et surrexit Jonas, et abiit in Niniven juxta verbum Domini : et Ninive erat civitas magna, itinere trium dierum.


<a id="orgcf2456c"></a>

## Jonah 3:4

Et cœpit Jonas introire in civitatem itinere diei unius : et clamavit, et dixit : Adhuc quadraginta dies, et Ninive subvertetur.


<a id="org77ef70e"></a>

## Jonah 3:5

Et crediderunt viri Ninivitæ in Deum, et prædicaverunt jejunium, et vestiti sunt saccis, a majore usque ad minorem.


<a id="org92910a7"></a>

## Jonah 3:6

Et pervenit verbum ad regem Ninive : et surrexit de solio suo, et abjecit vestimentum suum a se, et indutus est sacco, et sedit in cinere.


<a id="orga89a835"></a>

## Jonah 3:7

Et clamavit, et dixit in Ninive ex ore regis et principum ejus, dicens : Homines, et jumenta, et boves, et pecora non gustent quidquam : nec pascantur, et aquam non bibant.


<a id="org3e8d876"></a>

## Jonah 3:8

Et operiantur saccis homines et jumenta, et clament ad Dominum in fortitudine : et convertatur vir a via sua mala, et ab iniquitate quæ est in manibus eorum.


<a id="org51bfef7"></a>

## Jonah 3:9

Quis scit si convertatur et ignoscat Deus, et revertatur a furore iræ suæ, et non peribimus ?


<a id="org5669629"></a>

## Jonah 3:10

Et vidit Deus opera eorum, quia conversi sunt de via sua mala : et misertus est Deus super malitiam quam locutus fuerat ut faceret eis, et non fecit.   


<a id="orgfbfc7a0"></a>

# Jonah 4


<a id="orgf070428"></a>

## Jonah 4:1

Et afflictus est Jonas afflictione magna, et iratus est :


<a id="org29f324a"></a>

## Jonah 4:2

et oravit ad Dominum, et dixit : Obsecro, Domine, numquid non hoc est verbum meum cum adhuc essem in terra mea ? propter hoc præoccupavi ut fugerem in Tharsis : scio enim quia tu Deus clemens et misericors es, patiens et multæ miserationis, et ignoscens super malitia.


<a id="org64553b0"></a>

## Jonah 4:3

Et nunc, Domine, tolle, quæso, animam meam a me, quia melior est mihi mors quam vita.


<a id="org2dbac3e"></a>

## Jonah 4:4

Et dixit Dominus : Putasne bene irasceris tu ?


<a id="orgf9d28a1"></a>

## Jonah 4:5

Et egressus est Jonas de civitate, et sedit contra orientem civitatis : et fecit sibimet umbraculum ibi, et sedebat subter illud in umbra, donec videret quid accideret civitati.


<a id="org6cb7859"></a>

## Jonah 4:6

Et præparavit Dominus Deus hederam, et ascendit super caput Jonæ, ut esset umbra super caput ejus, et protegeret eum (laboraverat enim) : et lætatus est Jonas super hedera lætitia magna.


<a id="org09cb101"></a>

## Jonah 4:7

Et paravit Deus vermen ascensu diluculi in crastinum : et percussit hederam, et exaruit.


<a id="orgc7fcffd"></a>

## Jonah 4:8

Et cum ortus fuisset sol, præcepit Dominus vento calido et urenti : et percussit sol super caput Jonæ, et æstuabat : et petivit animæ suæ ut moreretur, et dixit : Melius est mihi mori quam vivere.


<a id="org6ab8852"></a>

## Jonah 4:9

Et dixit Dominus ad Jonam : Putasne bene irasceris tu super hedera ? Et dixit : Bene irascor ego usque ad mortem.


<a id="org6d8ea06"></a>

## Jonah 4:10

Et dixit Dominus : Tu doles super hederam in qua non laborasti, neque fecisti ut cresceret ; quæ sub una nocte nata est, et sub una nocte periit :


<a id="org007a25c"></a>

## Jonah 4:11

et ego non parcam Ninive, civitati magnæ, in qua sunt plus quam centum viginti millia hominum qui nesciunt quid sit inter dexteram et sinistram suam, et jumenta multa ?    

