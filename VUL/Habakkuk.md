
# Table of Contents

-   [Habakkuk 1](#org21dd1d4)
    -   [Habakkuk 1:1](#orge8d2821)
    -   [Habakkuk 1:2](#orgbadefe5)
    -   [Habakkuk 1:3](#org58cc702)
    -   [Habakkuk 1:4](#org14190b3)
    -   [Habakkuk 1:5](#org0349e18)
    -   [Habakkuk 1:6](#org60fc42b)
    -   [Habakkuk 1:7](#orge4656b6)
    -   [Habakkuk 1:8](#org376484e)
    -   [Habakkuk 1:9](#org16843aa)
    -   [Habakkuk 1:10](#org2d68cca)
    -   [Habakkuk 1:11](#orga6fb6db)
    -   [Habakkuk 1:12](#orgc013225)
    -   [Habakkuk 1:13](#org871faa8)
    -   [Habakkuk 1:14](#orge1a7132)
    -   [Habakkuk 1:15](#org0f50608)
    -   [Habakkuk 1:16](#org38c0f50)
    -   [Habakkuk 1:17](#org575300d)
-   [Habakkuk 2](#org6f3d116)
    -   [Habakkuk 2:1](#orgad7f368)
    -   [Habakkuk 2:2](#orgb43a0af)
    -   [Habakkuk 2:3](#orga5baa58)
    -   [Habakkuk 2:4](#orge44f501)
    -   [Habakkuk 2:5](#orgfdbdf1a)
    -   [Habakkuk 2:6](#org6aa7d10)
    -   [Habakkuk 2:7](#org8909c00)
    -   [Habakkuk 2:8](#org645aef8)
    -   [Habakkuk 2:9](#orgc5acee0)
    -   [Habakkuk 2:10](#orgfed6d8e)
    -   [Habakkuk 2:11](#org877dd2d)
    -   [Habakkuk 2:12](#org45f2351)
    -   [Habakkuk 2:13](#orgc104690)
    -   [Habakkuk 2:14](#orgcb02707)
    -   [Habakkuk 2:15](#org05559f2)
    -   [Habakkuk 2:16](#org0bd6d86)
    -   [Habakkuk 2:17](#org37d536e)
    -   [Habakkuk 2:18](#org50df55b)
    -   [Habakkuk 2:19](#orgc30f6fd)
    -   [Habakkuk 2:20](#org7925ea4)
-   [Habakkuk 3](#orgf03c380)
    -   [Habakkuk 3:1](#org25b045f)
    -   [Habakkuk 3:2](#org28f401a)
    -   [Habakkuk 3:3](#org9aa9d46)
    -   [Habakkuk 3:4](#orgec72755)
    -   [Habakkuk 3:5](#orge3331f2)
    -   [Habakkuk 3:6](#orgbaa31a0)
    -   [Habakkuk 3:7](#orga8d66fc)
    -   [Habakkuk 3:8](#org82793cf)
    -   [Habakkuk 3:9](#orge958f94)
    -   [Habakkuk 3:10](#org4eefae2)
    -   [Habakkuk 3:11](#org2fa535f)
    -   [Habakkuk 3:12](#orge228233)
    -   [Habakkuk 3:13](#org059f61d)
    -   [Habakkuk 3:14](#org6dcca91)
    -   [Habakkuk 3:15](#orgf7ae0d3)
    -   [Habakkuk 3:16](#orgb9434d5)
    -   [Habakkuk 3:17](#orgbbccc86)
    -   [Habakkuk 3:18](#orgd7984ea)
    -   [Habakkuk 3:19](#org2d07b69)



<a id="org21dd1d4"></a>

# Habakkuk 1


<a id="orge8d2821"></a>

## Habakkuk 1:1

Onus quod vidit Habacuc propheta.  


<a id="orgbadefe5"></a>

## Habakkuk 1:2

Usquequo, Domine, clamabo,  et non exaudies ?  vociferabor ad te, vim patiens,  et non salvabis ? 


<a id="org58cc702"></a>

## Habakkuk 1:3

Quare ostendisti mihi iniquitatem et laborem,  videre prædam et injustitiam contra me ?  Et factum est judicium, et contradictio potentior. 


<a id="org14190b3"></a>

## Habakkuk 1:4

Propter hoc lacerata est lex,  et non pervenit usque ad finem judicium ;  quia impius prævalet adversus justum,  propterea egreditur judicium perversum. 


<a id="org0349e18"></a>

## Habakkuk 1:5

Aspicite in gentibus, et videte ;  admiramini, et obstupescite :  quia opus factum est in diebus vestris,  quod nemo credet cum narrabitur. 


<a id="org60fc42b"></a>

## Habakkuk 1:6

Quia ecce ego suscitabo Chaldæos,  gentem amaram et velocem,  ambulantem super latitudinem terræ,  ut possideat tabernacula non sua. 


<a id="orge4656b6"></a>

## Habakkuk 1:7

Horribilis et terribilis est :  ex semetipsa judicium et onus ejus egredietur. 


<a id="org376484e"></a>

## Habakkuk 1:8

Leviores pardis equi ejus,  et velociores lupis vespertinis :  et diffundentur equites ejus :  equites namque ejus de longe venient ;  volabunt quasi aquila festinans ad comedendum. 


<a id="org16843aa"></a>

## Habakkuk 1:9

Omnes ad prædam venient,  facies eorum ventus urens ;  et congregabit quasi arenam captivitatem. 


<a id="org2d68cca"></a>

## Habakkuk 1:10

Et ipse de regibus triumphabit,  et tyranni ridiculi ejus erunt ;  ipse super omnem munitionem ridebit,  et comportabit aggerem, et capiet eam. 


<a id="orga6fb6db"></a>

## Habakkuk 1:11

Tunc mutabitur spiritus, et pertransibit, et corruet :  hæc est fortitudo ejus dei sui. 


<a id="orgc013225"></a>

## Habakkuk 1:12

Numquid non tu a principio,  Domine, Deus meus, sancte meus,  et non moriemur ?  Domine, in judicium posuisti eum,  et fortem, ut corriperes, fundasti eum. 


<a id="org871faa8"></a>

## Habakkuk 1:13

Mundi sunt oculi tui, ne videas malum,  et respicere ad iniquitatem non poteris.  Quare respicis super iniqua agentes,  et taces devorante impio justiorem se ? 


<a id="orge1a7132"></a>

## Habakkuk 1:14

Et facies homines quasi pisces maris,  et quasi reptile non habens principem. 


<a id="org0f50608"></a>

## Habakkuk 1:15

Totum in hamo sublevavit,  traxit illud in sagena sua,  et congregavit in rete suum.  Super hoc lætabitur, et exsultabit. 


<a id="org38c0f50"></a>

## Habakkuk 1:16

Propterea immolabit sagenæ suæ,  et sacrificabit reti suo,  quia in ipsis incrassata est pars ejus,  et cibus ejus electus. 


<a id="org575300d"></a>

## Habakkuk 1:17

Propter hoc ergo expandit sagenam suam,  et semper interficere gentes non parcet.  


<a id="org6f3d116"></a>

# Habakkuk 2


<a id="orgad7f368"></a>

## Habakkuk 2:1

Super custodiam meam stabo,  et figam gradum super munitionem :  et contemplabor ut videam quid dicatur mihi,  et quid respondeam ad arguentem me.  


<a id="orgb43a0af"></a>

## Habakkuk 2:2

Et respondit mihi Dominus, et dixit :   Scribe visum, et explana eum super tabulas,  ut percurrat qui legerit eum. 


<a id="orga5baa58"></a>

## Habakkuk 2:3

Quia adhuc visus procul ;  et apparebit in finem, et non mentietur :  si moram fecerit, exspecta illum,  quia veniens veniet, et non tardabit. 


<a id="orge44f501"></a>

## Habakkuk 2:4

Ecce qui incredulus est, non erit recta anima ejus in semetipso ;  justus autem in fide sua vivet. 


<a id="orgfdbdf1a"></a>

## Habakkuk 2:5

Et quomodo vinum potantem decipit,  sic erit vir superbus, et non decorabitur :  qui dilatavit quasi infernus animam suam,  et ipse quasi mors, et non adimpletur :  et congregabit ad se omnes gentes,  et coacervabit ad se omnes populos. 


<a id="org6aa7d10"></a>

## Habakkuk 2:6

Numquid non omnes isti super eum parabolam sument,  et loquelam ænigmatum ejus, et dicetur :  Væ ei qui multiplicat non sua ?  usquequo et aggravat contra se densum lutum ? 


<a id="org8909c00"></a>

## Habakkuk 2:7

Numquid non repente consurgent qui mordeant te,  et suscitabuntur lacerantes te,  et eris in rapinam eis ? 


<a id="org645aef8"></a>

## Habakkuk 2:8

Quia tu spoliasti gentes multas,  spoliabunt te omnes qui reliqui fuerint de populis,  propter sanguinem hominis,  et iniquitatem terræ, civitatis, et omnium habitantium in ea. 


<a id="orgc5acee0"></a>

## Habakkuk 2:9

Væ qui congregat avaritiam malam domui suæ,  ut sit in excelso nidus ejus,  et liberari se putat de manu mali ! 


<a id="orgfed6d8e"></a>

## Habakkuk 2:10

Cogitasti confusionem domui tuæ ;  concidisti populos multos,  et peccavit anima tua. 


<a id="org877dd2d"></a>

## Habakkuk 2:11

Quia lapis de pariete clamabit,  et lignum, quod inter juncturas ædificiorum est, respondebit. 


<a id="org45f2351"></a>

## Habakkuk 2:12

Væ qui ædificat civitatem in sanguinibus,  et præparat urbem in iniquitate ! 


<a id="orgc104690"></a>

## Habakkuk 2:13

Numquid non hæc sunt a Domino exercituum ?  laborabunt enim populi in multo igne,  et gentes in vacuum, et deficient. 


<a id="orgcb02707"></a>

## Habakkuk 2:14

Quia replebitur terra, ut cognoscant gloriam Domini,  quasi aquæ operientes mare. 


<a id="org05559f2"></a>

## Habakkuk 2:15

Væ qui potum dat amico suo mittens fel suum,  et inebrians ut aspiciat nuditatem ejus ! 


<a id="org0bd6d86"></a>

## Habakkuk 2:16

Repletus es ignominia pro gloria ;  bibe tu quoque, et consopire.  Circumdabit te calix dexteræ Domini,  et vomitus ignominiæ super gloriam tuam. 


<a id="org37d536e"></a>

## Habakkuk 2:17

Quia iniquitas Libani operiet te,  et vastitas animalium deterrebit eos  de sanguinibus hominum,  et iniquitate terræ, et civitatis, et omnium habitantium in ea. 


<a id="org50df55b"></a>

## Habakkuk 2:18

Quid prodest sculptile, quia sculpsit illud fictor suus,  conflatile, et imaginem falsam ?  quia speravit in figmento fictor ejus, ut faceret simulacra muta. 


<a id="orgc30f6fd"></a>

## Habakkuk 2:19

Væ qui dicit ligno : Expergiscere ;  Surge, lapidi tacenti !  Numquid ipse docere poterit ?  ecce iste coopertus est auro et argento,  et omnis spiritus non est in visceribus ejus. 


<a id="org7925ea4"></a>

## Habakkuk 2:20

Dominus autem in templo sancto suo :  sileat a facie ejus omnis terra !  


<a id="orgf03c380"></a>

# Habakkuk 3


<a id="org25b045f"></a>

## Habakkuk 3:1

Oratio Habacuc prophetæ, pro ignorantiis.  


<a id="org28f401a"></a>

## Habakkuk 3:2

Domine, audivi auditionem tuam, et timui.  Domine, opus tuum, in medio annorum vivifica illud ;  in medio annorum notum facies :  cum iratus fueris, misericordiæ recordaberis. 


<a id="org9aa9d46"></a>

## Habakkuk 3:3

Deus ab austro veniet,  et Sanctus de monte Pharan :  operuit cælos gloria ejus,  et laudis ejus plena est terra. 


<a id="orgec72755"></a>

## Habakkuk 3:4

Splendor ejus ut lux erit,  cornua in manibus ejus :  ibi abscondita est fortitudo ejus. 


<a id="orge3331f2"></a>

## Habakkuk 3:5

Ante faciem ejus ibit mors,  et egredietur diabolus ante pedes ejus. 


<a id="orgbaa31a0"></a>

## Habakkuk 3:6

Stetit, et mensus est terram ;  aspexit, et dissolvit gentes,  et contriti sunt montes sæculi :  incurvati sunt colles mundi ab itineribus æternitatis ejus. 


<a id="orga8d66fc"></a>

## Habakkuk 3:7

Pro iniquitate vidi tentoria Æthiopiæ ;  turbabuntur pelles terræ Madian. 


<a id="org82793cf"></a>

## Habakkuk 3:8

Numquid in fluminibus iratus es, Domine ?  aut in fluminibus furor tuus ?  vel in mari indignatio tua ?  Qui ascendes super equos tuos, et quadrigæ tuæ salvatio. 


<a id="orge958f94"></a>

## Habakkuk 3:9

Suscitans suscitabis arcum tuum,  juramenta tribubus quæ locutus es ;  fluvios scindes terræ. 


<a id="org4eefae2"></a>

## Habakkuk 3:10

Viderunt te, et doluerunt montes ;  gurges aquarum transiit :  dedit abyssus vocem suam ;  altitudo manus suas levavit. 


<a id="org2fa535f"></a>

## Habakkuk 3:11

Sol et luna steterunt in habitaculo suo :  in luce sagittarum tuarum ibunt,  in splendore fulgurantis hastæ tuæ. 


<a id="orge228233"></a>

## Habakkuk 3:12

In fremitu conculcabis terram ;  in furore obstupefacies gentes. 


<a id="org059f61d"></a>

## Habakkuk 3:13

Egressus es in salutem populi tui,  in salutem cum christo tuo :  percussisti caput de domo impii,  denudasti fundamentum ejus usque ad collum. 


<a id="org6dcca91"></a>

## Habakkuk 3:14

Maledixisti sceptris ejus,  capiti bellatorum ejus,  venientibus ut turbo ad dispergendum me :  exsultatio eorum, sicut ejus qui devorat pauperem in abscondito. 


<a id="orgf7ae0d3"></a>

## Habakkuk 3:15

Viam fecisti in mari equis tuis,  in luto aquarum multarum. 


<a id="orgb9434d5"></a>

## Habakkuk 3:16

Audivi, et conturbatus est venter meus ;  a voce contremuerunt labia mea.  Ingrediatur putredo in ossibus meis,  et subter me scateat :  ut requiescam in die tribulationis,  ut ascendam ad populum accinctum nostrum. 


<a id="orgbbccc86"></a>

## Habakkuk 3:17

Ficus enim non florebit,  et non erit germen in vineis ;  mentietur opus olivæ,  et arva non afferent cibum :  abscindetur de ovili pecus,  et non erit armentum in præsepibus. 


<a id="orgd7984ea"></a>

## Habakkuk 3:18

Ego autem in Domino gaudebo ;  et exsultabo in Deo Jesu meo. 


<a id="org2d07b69"></a>

## Habakkuk 3:19

Deus Dominus fortitudo mea,  et ponet pedes meos quasi cervorum :  et super excelsa mea deducet me  victor in psalmis canentem.    

