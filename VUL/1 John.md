
# Table of Contents

-   [I John 1](#org1ecf9d7)
    -   [I John 1:1](#org2f9700b)
    -   [I John 1:2](#orged1e27f)
    -   [I John 1:3](#org0f7d39c)
    -   [I John 1:4](#org42feae8)
    -   [I John 1:5](#org949cdb3)
    -   [I John 1:6](#orgc42d4f6)
    -   [I John 1:7](#orgc14d655)
    -   [I John 1:8](#orgb9e0b56)
    -   [I John 1:9](#orgc255887)
    -   [I John 1:10](#org52e9a9c)
-   [I John 2](#org12d3f81)
    -   [I John 2:1](#orgb618242)
    -   [I John 2:2](#org11bdaa3)
    -   [I John 2:3](#orgb51001d)
    -   [I John 2:4](#orgd1ba81d)
    -   [I John 2:5](#org79c1e62)
    -   [I John 2:6](#org2a63adb)
    -   [I John 2:7](#orgaa1a091)
    -   [I John 2:8](#org07ec27f)
    -   [I John 2:9](#org4fbf18f)
    -   [I John 2:10](#orge5296ad)
    -   [I John 2:11](#org4b793dd)
    -   [I John 2:12](#orgad57d5e)
    -   [I John 2:13](#orgfc82b50)
    -   [I John 2:14](#org3a27f63)
    -   [I John 2:15](#orge0fdc0e)
    -   [I John 2:16](#org4d6719a)
    -   [I John 2:17](#orgc2c090b)
    -   [I John 2:18](#org2726e95)
    -   [I John 2:19](#orgf8233ea)
    -   [I John 2:20](#orgbaf9e6d)
    -   [I John 2:21](#orgabcbb60)
    -   [I John 2:22](#orgccbdba2)
    -   [I John 2:23](#org9817901)
    -   [I John 2:24](#org30817d9)
    -   [I John 2:25](#orgc7ca2e5)
    -   [I John 2:26](#org730ae90)
    -   [I John 2:27](#org3914cd7)
    -   [I John 2:28](#orge8d8fff)
    -   [I John 2:29](#orgcbcc287)
-   [I John 3](#org258d7fa)
    -   [I John 3:1](#org3e56ce2)
    -   [I John 3:2](#orge3954f0)
    -   [I John 3:3](#orgf5f390c)
    -   [I John 3:4](#org65be5b6)
    -   [I John 3:5](#orgcdccbfa)
    -   [I John 3:6](#org8412664)
    -   [I John 3:7](#org27b7fb6)
    -   [I John 3:8](#org3a5f79d)
    -   [I John 3:9](#org18f4d08)
    -   [I John 3:10](#org5d27638)
    -   [I John 3:11](#org4a4acf9)
    -   [I John 3:12](#orgde99ff3)
    -   [I John 3:13](#org1661d80)
    -   [I John 3:14](#orgbcd04af)
    -   [I John 3:15](#org6a0be6e)
    -   [I John 3:16](#org455479f)
    -   [I John 3:17](#org57ff750)
    -   [I John 3:18](#org00e6fe0)
    -   [I John 3:19](#org35004ab)
    -   [I John 3:20](#org4433260)
    -   [I John 3:21](#org9369bf0)
    -   [I John 3:22](#org01d0054)
    -   [I John 3:23](#org8050fca)
    -   [I John 3:24](#org2eb262d)
-   [I John 4](#org552f65a)
    -   [I John 4:1](#orgf66497e)
    -   [I John 4:2](#org7a76545)
    -   [I John 4:3](#org480c525)
    -   [I John 4:4](#org50a7c14)
    -   [I John 4:5](#org8a5354e)
    -   [I John 4:6](#orgd14f6e7)
    -   [I John 4:7](#orgba46d13)
    -   [I John 4:8](#orgf116e23)
    -   [I John 4:9](#org7c938ca)
    -   [I John 4:10](#org6bda4a4)
    -   [I John 4:11](#org4d4662a)
    -   [I John 4:12](#org71a48ee)
    -   [I John 4:13](#orgb2c6cea)
    -   [I John 4:14](#orgd5d7034)
    -   [I John 4:15](#orgb9fba13)
    -   [I John 4:16](#orge7cb629)
    -   [I John 4:17](#orgd86cf5a)
    -   [I John 4:18](#orgd1dbe5d)
    -   [I John 4:19](#orge48ca21)
    -   [I John 4:20](#org4794d78)
    -   [I John 4:21](#orgc8180bd)
-   [I John 5](#org5c98aac)
    -   [I John 5:1](#orga863803)
    -   [I John 5:2](#orgd4a83df)
    -   [I John 5:3](#org82c8e01)
    -   [I John 5:4](#org17fe8ef)
    -   [I John 5:5](#org346e106)
    -   [I John 5:6](#org1ff5e00)
    -   [I John 5:7](#org2eed4e9)
    -   [I John 5:8](#orgad785ff)
    -   [I John 5:9](#orgc2ad941)
    -   [I John 5:10](#orgab8f811)
    -   [I John 5:11](#orgb76c2e6)
    -   [I John 5:12](#org3b082d0)
    -   [I John 5:13](#org1e9f390)
    -   [I John 5:14](#org27b23ed)
    -   [I John 5:15](#orgd3ac6be)
    -   [I John 5:16](#org0d58aac)
    -   [I John 5:17](#org943a478)
    -   [I John 5:18](#org349effd)
    -   [I John 5:19](#orgfd1744a)
    -   [I John 5:20](#orgd71aefe)
    -   [I John 5:21](#orgfef9e90)



<a id="org1ecf9d7"></a>

# I John 1


<a id="org2f9700b"></a>

## I John 1:1

Quod fuit ab initio, quod audivimus, quod vidimus oculis nostris, quod perspeximus, et manus nostræ contrectaverunt de verbo vitæ :


<a id="orged1e27f"></a>

## I John 1:2

et vita manifestata est, et vidimus, et testamur, et annuntiamus vobis vitam æternam, quæ erat apud Patrem, et apparuit nobis :


<a id="org0f7d39c"></a>

## I John 1:3

quod vidimus et audivimus, annuntiamus vobis, ut et vos societatem habeatis nobiscum, et societas nostra sit cum Patre, et cum Filio ejus Jesu Christo.


<a id="org42feae8"></a>

## I John 1:4

Et hæc scribimus vobis ut gaudeatis, et gaudium vestrum sit plenum.  


<a id="org949cdb3"></a>

## I John 1:5

Et hæc est annuntiatio, quam audivimus ab eo, et annuntiamus vobis : quoniam Deus lux est, et tenebræ in eo non sunt ullæ.


<a id="orgc42d4f6"></a>

## I John 1:6

Si dixerimus quoniam societatem habemus cum eo, et in tenebris ambulamus, mentimur, et veritatem non facimus.


<a id="orgc14d655"></a>

## I John 1:7

Si autem in luce ambulamus sicut et ipse est in luce, societatem habemus ad invicem, et sanguis Jesu Christi, Filii ejus, emundat nos ab omni peccato.


<a id="orgb9e0b56"></a>

## I John 1:8

Si dixerimus quoniam peccatum non habemus, ipsi nos seducimus, et veritas in nobis non est.


<a id="orgc255887"></a>

## I John 1:9

Si confiteamur peccata nostra : fidelis est, et justus, ut remittat nobis peccata nostra, et emundet nos ab omni iniquitate.


<a id="org52e9a9c"></a>

## I John 1:10

Si dixerimus quoniam non peccavimus, mendacem facimus eum, et verbum ejus non est in nobis.   


<a id="org12d3f81"></a>

# I John 2


<a id="orgb618242"></a>

## I John 2:1

Filioli mei, hæc scribo vobis, ut non peccetis. Sed et si quis peccaverit, advocatum habemus apud Patrem, Jesum Christum justum :


<a id="org11bdaa3"></a>

## I John 2:2

et ipse est propitiatio pro peccatis nostris : non pro nostris autem tantum, sed etiam pro totius mundi.  


<a id="orgb51001d"></a>

## I John 2:3

Et in hoc scimus quoniam cognovimus eum, si mandata ejus observemus.


<a id="orgd1ba81d"></a>

## I John 2:4

Qui dicit se nosse eum, et mandata ejus non custodit, mendax est, et in hoc veritas non est.


<a id="org79c1e62"></a>

## I John 2:5

Qui autem servat verbum ejus, vere in hoc caritas Dei perfecta est : et in hoc scimus quoniam in ipso sumus.


<a id="org2a63adb"></a>

## I John 2:6

Qui dicit se in ipso manere, debet, sicut ille ambulavit, et ipse ambulare.


<a id="orgaa1a091"></a>

## I John 2:7

Carissimi, non mandatum novum scribo vobis, sed mandatum vetus, quod habuistis ab initio. Mandatum vetus est verbum, quod audistis.


<a id="org07ec27f"></a>

## I John 2:8

Iterum mandatum novum scribo vobis, quod verum est et in ipso, et in vobis : quia tenebræ transierunt, et verum lumen jam lucet.


<a id="org4fbf18f"></a>

## I John 2:9

Qui dicit se in luce esse, et fratrem suum odit, in tenebris est usque adhuc.


<a id="orge5296ad"></a>

## I John 2:10

Qui diligit fratrem suum, in lumine manet, et scandalum in eo non est.


<a id="org4b793dd"></a>

## I John 2:11

Qui autem odit fratrem suum, in tenebris est, et in tenebris ambulat, et nescit quo eat : quia tenebræ obcæcaverunt oculos ejus.  


<a id="orgad57d5e"></a>

## I John 2:12

Scribo vobis, filioli, quoniam remittuntur vobis peccata propter nomen ejus.


<a id="orgfc82b50"></a>

## I John 2:13

Scribo vobis, patres, quoniam cognovistis eum, qui ab initio est. Scribo vobis, adolescentes, quoniam vicistis malignum.


<a id="org3a27f63"></a>

## I John 2:14

Scribo vobis, infantes, quoniam cognovistis patrem. Scribo vobis juvenes, quoniam fortes estis, et verbum Dei manet in vobis, et vicistis malignum.


<a id="orge0fdc0e"></a>

## I John 2:15

Nolite diligere mundum, neque ea quæ in mundo sunt. Si quis diligit mundum, non est caritas Patris in eo :


<a id="org4d6719a"></a>

## I John 2:16

quoniam omne quod est in mundo, concupiscentia carnis est, et concupiscentia oculorum, et superbia vitæ : quæ non est ex Patre, sed ex mundo est.


<a id="orgc2c090b"></a>

## I John 2:17

Et mundus transit, et concupiscentia ejus : qui autem facit voluntatem Dei manet in æternum.  


<a id="org2726e95"></a>

## I John 2:18

Filioli, novissima hora est : et sicut audistis quia antichristus venit, et nunc antichristi multi facti sunt ; unde scimus, quia novissima hora est.


<a id="orgf8233ea"></a>

## I John 2:19

Ex nobis prodierunt, sed non erant ex nobis, nam, si fuissent ex nobis, permansissent utique nobiscum : sed ut manifesti sint quoniam non sunt omnes ex nobis.


<a id="orgbaf9e6d"></a>

## I John 2:20

Sed vos unctionem habetis a Sancto, et nostis omnia.


<a id="orgabcbb60"></a>

## I John 2:21

Non scripsi vobis quasi ignorantibus veritatem, sed quasi scientibus eam : et quoniam omne mendacium ex veritate non est.


<a id="orgccbdba2"></a>

## I John 2:22

Quis est mendax, nisi is qui negat quoniam Jesus est Christus ? Hic est antichristus, qui negat Patrem, et Filium.


<a id="org9817901"></a>

## I John 2:23

Omnis qui negat Filium, nec Patrem habet : qui confitetur Filium, et Patrem habet.


<a id="org30817d9"></a>

## I John 2:24

Vos quod audistis ab initio, in vobis permaneat : si in vobis permanserit quod audistis ab initio, et vos in Filio et Patre manebitis.


<a id="orgc7ca2e5"></a>

## I John 2:25

Et hæc est repromissio, quam ipse pollicitus est nobis, vitam æternam.


<a id="org730ae90"></a>

## I John 2:26

Hæc scripsi vobis de his, qui seducant vos.


<a id="org3914cd7"></a>

## I John 2:27

Et vos unctionem, quam accepistis ab eo, maneat in vobis. Et non necesse habetis ut aliquis doceat vos : sed sicut unctio ejus docet vos de omnibus, et verum est, et non est mendacium. Et sicut docuit vos : manete in eo.  


<a id="orge8d8fff"></a>

## I John 2:28

Et nunc, filioli, manete in eo : ut cum apparuerit, habeamus fiduciam, et non confundamur ab eo in adventu ejus.


<a id="orgcbcc287"></a>

## I John 2:29

Si scitis quoniam justus est, scitote quoniam et omnis, qui facit justitiam, ex ipso natus est.   


<a id="org258d7fa"></a>

# I John 3


<a id="org3e56ce2"></a>

## I John 3:1

Videte qualem caritatem dedit nobis Pater, ut filii Dei nominemur et simus. Propter hoc mundus non novit nos : quia non novit eum.


<a id="orge3954f0"></a>

## I John 3:2

Carissimi, nunc filii Dei sumus : et nondum apparuit quid erimus. Scimus quoniam cum apparuerit, similes ei erimus : quoniam videbimus eum sicuti est.


<a id="orgf5f390c"></a>

## I John 3:3

Et omnis qui habet hanc spem in eo, sanctificat se, sicut et ille sanctus est.


<a id="org65be5b6"></a>

## I John 3:4

Omnis qui facit peccatum, et iniquitatem facit : et peccatum est iniquitas.


<a id="orgcdccbfa"></a>

## I John 3:5

Et scitis quia ille apparuit ut peccata nostra tolleret : et peccatum in eo non est.


<a id="org8412664"></a>

## I John 3:6

Omnis qui in eo manet, non peccat : et omnis qui peccat, non vidit eum, nec cognovit eum.


<a id="org27b7fb6"></a>

## I John 3:7

Filioli, nemo vos seducat. Qui facit justitiam, justus est, sicut et ille justus est.


<a id="org3a5f79d"></a>

## I John 3:8

Qui facit peccatum, ex diabolo est : quoniam ab initio diabolus peccat. In hoc apparuit Filius Dei, ut dissolvat opera diaboli.


<a id="org18f4d08"></a>

## I John 3:9

Omnis qui natus est ex Deo, peccatum non facit : quoniam semen ipsius in eo manet, et non potest peccare, quoniam ex Deo natus est.  


<a id="org5d27638"></a>

## I John 3:10

In hoc manifesti sunt filii Dei, et filii diaboli. Omnis qui non est justus, non est ex Deo, et qui non diligit fratrem suum :


<a id="org4a4acf9"></a>

## I John 3:11

quoniam hæc est annuntiatio, quam audistis ab initio, ut diligatis alterutrum.


<a id="orgde99ff3"></a>

## I John 3:12

Non sicut Cain, qui ex maligno erat, et occidit fratrem suum. Et propter quid occidit eum ? Quoniam opera ejus maligna erant : fratris autem ejus, justa.


<a id="org1661d80"></a>

## I John 3:13

Nolite mirari, fratres, si odit vos mundus.


<a id="orgbcd04af"></a>

## I John 3:14

Nos scimus quoniam translati sumus de morte ad vitam, quoniam diligimus fratres. Qui non diligit, manet in morte :


<a id="org6a0be6e"></a>

## I John 3:15

omnis qui odit fratrem suum, homicida est. Et scitis quoniam omnis homicida non habet vitam æternam in semetipso manentem.


<a id="org455479f"></a>

## I John 3:16

In hoc cognovimus caritatem Dei, quoniam ille animam suam pro nobis posuit : et nos debemus pro fratribus animas ponere.


<a id="org57ff750"></a>

## I John 3:17

Qui habuerit substantiam hujus mundi, et viderit fratrem suum necessitatem habere, et clauserit viscera sua ab eo : quomodo caritas Dei manet in eo ?


<a id="org00e6fe0"></a>

## I John 3:18

Filioli mei, non diligamus verbo neque lingua, sed opere et veritate :


<a id="org35004ab"></a>

## I John 3:19

in hoc cognoscimus quoniam ex veritate sumus : et in conspectu ejus suadebimus corda nostra.


<a id="org4433260"></a>

## I John 3:20

Quoniam si reprehenderit nos cor nostrum : major est Deus corde nostro, et novit omnia.


<a id="org9369bf0"></a>

## I John 3:21

Carissimi, si cor nostrum non reprehenderit nos, fiduciam habemus ad Deum :


<a id="org01d0054"></a>

## I John 3:22

et quidquid petierimus, accipiemus ab eo : quoniam mandata ejus custodimus, et ea, quæ sunt placita coram eo, facimus.


<a id="org8050fca"></a>

## I John 3:23

Et hoc est mandatum ejus : ut credamus in nomine Filii ejus Jesu Christi : et diligamus alterutrum, sicut dedit mandatum nobis.


<a id="org2eb262d"></a>

## I John 3:24

Et qui servat mandata ejus, in illo manet, et ipse in eo : et in hoc scimus quoniam manet in nobis, de Spiritu quem dedit nobis.   


<a id="org552f65a"></a>

# I John 4


<a id="orgf66497e"></a>

## I John 4:1

Carissimi, nolite omni spiritui credere, sed probate spiritus si ex Deo sint : quoniam multi pseudoprophetæ exierunt in mundum.


<a id="org7a76545"></a>

## I John 4:2

In hoc cognoscitur Spiritus Dei : omnis spiritus qui confitetur Jesum Christum in carne venisse, ex Deo est :


<a id="org480c525"></a>

## I John 4:3

et omnis spiritus qui solvit Jesum, ex Deo non est, et hic est antichristus, de quo audistis quoniam venit, et nunc jam in mundo est.


<a id="org50a7c14"></a>

## I John 4:4

Vos ex Deo estis filioli, et vicistis eum, quoniam major est qui in vobis est, quam qui in mundo.


<a id="org8a5354e"></a>

## I John 4:5

Ipsi de mundo sunt : ideo de mundo loquuntur, et mundus eos audit.


<a id="orgd14f6e7"></a>

## I John 4:6

Nos ex Deo sumus. Qui novit Deum, audit nos ; qui non est ex Deo, non audit nos : in hoc cognoscimus Spiritum veritatis, et spiritum erroris.  


<a id="orgba46d13"></a>

## I John 4:7

Carissimi, diligamus nos invicem : quia caritas ex Deo est. Et omnis qui diligit, ex Deo natus est, et cognoscit Deum.


<a id="orgf116e23"></a>

## I John 4:8

Qui non diligit, non novit Deum : quoniam Deus caritas est.


<a id="org7c938ca"></a>

## I John 4:9

In hoc apparuit caritas Dei in nobis, quoniam Filium suum unigenitum misit Deus in mundum, ut vivamus per eum.


<a id="org6bda4a4"></a>

## I John 4:10

In hoc est caritas : non quasi nos dilexerimus Deum, sed quoniam ipse prior dilexit nos, et misit Filium suum propitiationem pro peccatis nostris.


<a id="org4d4662a"></a>

## I John 4:11

Carissimi, si sic Deus dilexit nos : et nos debemus alterutrum diligere.


<a id="org71a48ee"></a>

## I John 4:12

Deum nemo vidit umquam. Si diligamus invicem, Deus in nobis manet, et caritas ejus in nobis perfecta est.


<a id="orgb2c6cea"></a>

## I John 4:13

In hoc cognoscimus quoniam in eo manemus, et ipse in nobis : quoniam de Spiritu suo dedit nobis.


<a id="orgd5d7034"></a>

## I John 4:14

Et nos vidimus, et testificamur quoniam Pater misit Filium suum Salvatorem mundi.


<a id="orgb9fba13"></a>

## I John 4:15

Quisquis confessus fuerit quoniam Jesus est Filius Dei, Deus in eo manet, et ipse in Deo.


<a id="orge7cb629"></a>

## I John 4:16

Et nos cognovimus, et credidimus caritati, quam habet Deus in nobis. Deus caritas est : et qui manet in caritate, in Deo manet, et Deus in eo.


<a id="orgd86cf5a"></a>

## I John 4:17

In hoc perfecta est caritas Dei nobiscum, ut fiduciam habeamus in die judicii : quia sicut ille est, et nos sumus in hoc mundo.


<a id="orgd1dbe5d"></a>

## I John 4:18

Timor non est in caritate : sed perfecta caritas foras mittit timorem, quoniam timor pœnam habet : qui autem timet, non est perfectus in caritate.


<a id="orge48ca21"></a>

## I John 4:19

Nos ergo diligamus Deum, quoniam Deus prior dilexit nos.


<a id="org4794d78"></a>

## I John 4:20

Si quis dixerit : Quoniam diligo Deum, et fratrem suum oderit, mendax est. Qui enim non diligit fratrem suum quem vidit, Deum, quem non vidit, quomodo potest diligere ?


<a id="orgc8180bd"></a>

## I John 4:21

Et hoc mandatum habemus a Deo : ut qui diligit Deum, diligat et fratrem suum.   


<a id="org5c98aac"></a>

# I John 5


<a id="orga863803"></a>

## I John 5:1

Omnis qui credit quoniam Jesus est Christus, ex Deo natus est. Et omnis qui diligit eum qui genuit, diligit et eum qui natus est ex eo.


<a id="orgd4a83df"></a>

## I John 5:2

In hoc cognoscimus quoniam diligamus natos Dei, cum Deum diligamus, et mandata ejus faciamus.


<a id="org82c8e01"></a>

## I John 5:3

Hæc est enim caritas Dei, ut mandata ejus custodiamus : et mandata ejus gravia non sunt.


<a id="org17fe8ef"></a>

## I John 5:4

Quoniam omne quod natum est ex Deo, vincit mundum : et hæc est victoria, quæ vincit mundum, fides nostra.


<a id="org346e106"></a>

## I John 5:5

Quis est, qui vincit mundum, nisi qui credit quoniam Jesus est Filius Dei ?  


<a id="org1ff5e00"></a>

## I John 5:6

Hic est, qui venit per aquam et sanguinem, Jesus Christus : non in aqua solum, sed in aqua et sanguine. Et Spiritus est, qui testificatur quoniam Christus est veritas.


<a id="org2eed4e9"></a>

## I John 5:7

Quoniam tres sunt, qui testimonium dant in cælo : Pater, Verbum, et Spiritus Sanctus : et hi tres unum sunt.


<a id="orgad785ff"></a>

## I John 5:8

Et tres sunt, qui testimonium dant in terra : spiritus, et aqua, et sanguis : et hi tres unum sunt.


<a id="orgc2ad941"></a>

## I John 5:9

Si testimonium hominum accipimus, testimonium Dei majus est : quoniam hoc est testimonium Dei, quod majus est, quoniam testificatus est de Filio suo.


<a id="orgab8f811"></a>

## I John 5:10

Qui credit in Filium Dei, habet testimonium Dei in se. Qui non credit Filio, mendacem facit eum : quia non credit in testimonium quod testificatus est Deus de Filio suo.


<a id="orgb76c2e6"></a>

## I John 5:11

Et hoc est testimonium, quoniam vitam æternam dedit nobis Deus : et hæc vita in Filio ejus est.


<a id="org3b082d0"></a>

## I John 5:12

Qui habet Filium, habet vitam : qui non habet Filium, vitam non habet.  


<a id="org1e9f390"></a>

## I John 5:13

Hæc scribo vobis ut sciatis quoniam vitam habetis æternam, qui creditis in nomine Filii Dei.


<a id="org27b23ed"></a>

## I John 5:14

Et hæc est fiducia, quam habemus ad eum : quia quodcumque petierimus, secundum voluntatem ejus, audit nos.


<a id="orgd3ac6be"></a>

## I John 5:15

Et scimus quia audit nos quidquid petierimus : scimus quoniam habemus petitiones quas postulamus ab eo.


<a id="org0d58aac"></a>

## I John 5:16

Qui scit fratrem suum peccare peccatum non ad mortem, petat, et dabitur ei vita peccanti non ad mortem. Est peccatum ad mortem : non pro illo dico ut roget quis.


<a id="org943a478"></a>

## I John 5:17

Omnis iniquitas, peccatum est : et est peccatum ad mortem.


<a id="org349effd"></a>

## I John 5:18

Scimus quia omnis qui natus est ex Deo, non peccat : sed generatio Dei conservat eum, et malignus non tangit eum.


<a id="orgfd1744a"></a>

## I John 5:19

Scimus quoniam ex Deo sumus : et mundus totus in maligno positus est.


<a id="orgd71aefe"></a>

## I John 5:20

Et scimus quoniam Filius Dei venit, et dedit nobis sensum ut cognoscamus verum Deum, et simus in vero Filio ejus. Hic est verus Deus, et vita æterna.


<a id="orgfef9e90"></a>

## I John 5:21

Filioli, custodite vos a simulacris. Amen.    

